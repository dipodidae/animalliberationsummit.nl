Als ontbijt eten we soja-yoghurt, we delen de laatste beelden van dierenleed op onze social media. 's Middags flyeren we tegen bont, we geven water aan de varkens in transportwagens, we vangen dieren uit de industrie op, we demonstreren bij dolfinaria. In de avond plakken we posters tegen de bio-industrie of staan voor een foie-gras restaurant. En in de nacht... tja, slapen we weinig, geconfronteerd met de werkelijkheid die niet-menselijke dieren iedere dag moeten doorstaan.

Wij zijn de dierenbevrijdingsbeweging. We vinden dat dieren niet opgesloten, verkracht en vermoord moeten worden. We willen dat dieren kunnen doen wat ze zelf willen. We gaan daar voor zorgen, want wij zijn de dierenbevrijdingsbeweging.

Soms voelt het eenzaam en zinloos. Maar we zijn met velen en we willen hetzelfde. Tijdens de Animal Liberation Summit ontmoeten we onze mede-activisten. We gaan met elkaar lachen, praten, discussieren en eten. Omdat we elkaar nodig hebben.
